Gramatiko
=========



Ĉi tia teksto temas pri la vortklasoj kaj la sintakso de pandunia.


Bazaj reguloj
-------------

1. Ĉiu vorto elparoliĝas kiel ĝi skribiĝas. Neniu litero estas silenta. Nur minusklaj literoj estas necesaj.
2. La akcento estas sur la silabo, kiu estas antaŭ la lasta konsonanto.
3. Substantivoj ("_Esencovortoj_") ne ŝanĝiĝas laŭ nombro aŭ genro. Nature, ili estas nek virgenraj, nek ingenraj, nek ununombraj, nek multnombraj.
4. Kiam adjektivo antaŭas substantivon, ĝi funkcias kiel modifovorto. Kiam ĝi sekvas substantivon, ĝi rolas kvazaŭ adjektiva verbo.
    - ekz. **bon pan** = Bona pano. **pan bon** = (La) pano bonas.
5. Oni povas krei novajn vortojn kunmetante aliajn vortojn. La ĉefa vorto ĉiam staras je la fino. Malkiel en Esperanto, en pandunia oni ne algluas vortojn.
    - ekz. **poste sanduk** = leterkesto
6. En frazoj faritaj per transitiva verbo, oni uzas la vortordon subjekto-verbo-objekto. La plejparto de aktivaj verboj finiĝas per **-a**
    - ekz.  **mi penta meza.** = Mi kolorigas tablojn.
7. En frazoj kiuj havas pasivan sencon, rolas nur subjekto kaj verbo. La plejparto de pasivaj verboj finiĝas per **-u**

    - ekz.  **meza pentu.** = Tablo koloriĝas.
8. La objekto de transitiva verbo povas roli kiel la subjekto de sekvanta verbo en la frazo. Tia strukturo nomiĝas la _ĉarnira strukturo_
    - ekz. **mi cing ti dar pesa.** = Mi petas vin (por) doni monon.
9. Eblas forigi pronomon kiam ĝia senco estas evidenta.
    - **mi kia ti saba pandunia?** → **kia ti saba pandunia?** = Ĉu vi parolas Pandunian?
    - **mi cing ti loga tez.** →  **cing loga tez.** = Bonvolu paroli laŭte.


Vortospecoj
-----------

En Pandunia, vortoj estas senfleksiaj. La vortospeco dependas de la signifo de la vorto, ne ĝia formo.

Jen la vortospecoj en Pandunia:

1. La _Esencovorto_ (substantivo) prezentas aĵon, personon, abstraktan ideon aŭ propran nomon. Ekz. ŝtono, tablo, roboto, kato, homo, urbo, Londono ktp.
2. La _Modifovorto_ (adjektivo/adverbo) priskribas econ de tio, kio estas prezentita de alia vorto. Ekz. bona, malbona, granda, rapide ktp.
3. La _Kvantovorto_ (numeralo) estas vorto kiu indikas la nombron aŭ kvanton de io.
4. La _Agovorto_ (verbo) indikas agon aŭ okazon. Ekz. manĝi, paroli, rigardi kaj pensi.
5. La _Rolvorteto_ (partikulo) estas struktura aŭ abstrakta vorto, kiu havas specialan rolon. Ekz. jes, ne, sed, se ktp.



Esencovortoj (substantivoj)
-----------------

_Esencovorto_ estas vorto kiu prezentas aferon. Esencovortoj estas senfleksiaj, kiel aliaj vortospecoj en Pandunia. Do oni uzas la saman formon por ununombra, multnombra, difina kaj nedifina senco.

> **batu** - ŝtono, ŝtonoj, la ŝtono, la stonoj
> **meza** - tablo, tabloj, la tablo, la tabloj
> **sui** - akvo

Plejofte la nombro kaj la difineco estas evidenta, se ĝi estas jam priklarigita antaŭe en la teksto aŭ pro ĝenerala kono. Ekzemple, normale la vorto **sol** temas pri _la suno_ kaj **luna** temas pri _la luno_; nia nura suno kaj luno.

Kunmetante du aŭ pli da vortoj, oni kreas novan vorton. La lasta vorto en tia kunmetita ĉeno estas la kerna vorto. La aliaj vortoj, kiuj antaŭas la kernan vorton, nur modifas ĝian sencon.

> **sol guang** - suna lumo
> **luna guang** - luna lumo
> **luna guang** - luna ŝtono

Kiam Esencovorto fariĝas el Modifovorto aŭ Agovorto, ĝi ofte finiĝas per **-e**.

> **posta** - poŝti, enpoŝtigi
> **poste** - poŝto
> **nov** - nova
> **nove** - novaĵo, nova afero


Modifovortoj (adjektivoj/adverboj)
-----------------

_Modifovorto_ estas vorto, kiu priskribas econ de alia vorto. En Pandunia, Modifovortoj antaŭas la Esencovorton aŭ Agovorton kiun ili modifas.

> **day batu** - granda ŝtono
> **cung batu** - peza ŝtono
> **day meza** - granda tablo
> **gau meza** - alta tablo

Kiam Modifovorto sekvas Esencovorton, ĝi rolas kvazaŭ verbo, kiu indikas staton. Tio estas, kiel adjektivaj verboj en Esperanto.

> **batu day.** - La ŝtono grandas.
> **meza gau.** - La tablo altas.

Kompreneble, eblas ke Modifovortoj aperu je ambaŭ flankoj de Esencovorto.

> **day meza gau.** - La granda tablo altas.



Kvantovortoj (numeraloj)
-----------------

Kelkfoje la kvanto de la priparolata objekto estas jam konata laŭsituacie. Ekzemple la vorto **sol** (suno) normale temas pri unu suno, ĉar ekzistas nur unu.

Oni esprimas kvanton aŭ nombron per Kvantovortoj. Nombro staras antaŭ la vorto aŭ vortoĉeno kies kvanton ĝi indikas.

> **un tara** - unu stelo
> **du tara** - du steloj 
> **san tara** - tri steloj
> **san tara** - kelkaj steloj

Se la Kvantovorto estas ordonombro, ĝi aperas post la vorto kiun ĝi modifas.

> **fen un** - la unua parto
> **fen du** - la dua parto
> **fen san** - la tria parto

Jen la ĉefaj nombroj:

- 0 **nul**
- 1 **un**
- 2 **du**
- 3 **san**
- 4 **car**
- 5 **lim**
- 6 **sis**
- 7 **set**
- 8 **bat**
- 9 **noy**

Pli grandajn nombrojn oni kreas simple per kunmeti nombrojn; ekzakte kiel en la matematiko. 

- 10 **un nul** aŭ **des**
- 11 **un un**
- 12 **un du**
- 13 **un san**
- 20 **du nul**
- 21 **du un**
- 22 **du du**
- 100 **un nul nul** aŭ **hon**
- 101 **un nul un** aŭ **hon un**
- 200 **du nul nul** aŭ **du hon**


Por la nombroj pli grandaj ol 999, eblas uzi la oblajn prefiksojn el la Sistemo Internacia de Unuoj. Do ekzemple _kilo_ indikas miloblecon.

- 1000 **kilo**
- 1 000 000 **mega**
- 1 000 000 000 **giga**
- 1 000 000 000 000 **tera**
- 10<sup>15</sup> **peta**
- 10<sup>18</sup> **eksa**
- 10<sup>21</sup> **zeta**
- 10<sup>24</sup> **yota**



Pronomoj
--------

### Personaj pronomoj

Pronomoj povas aperi anstataŭ Esencovortoj aŭ ĉenoj da Esencovortoj.

**mi** - mi  
**ti** - vi _(ununumbre)_  
**ta** - li, ŝi, ri, ĝi  
**mimen** - ni  
**timen** - vi _(multnombre)  _
**tamen** - ili

**se** - si (mem)


Rimarko: La refleksiva pronomo **se** povas uziĝi por ĉiuj personoj. Do ĝi rilatas al ĉiuj tiaj uzadoj en Esperanto, kiel: _mi(n) mem_, _vi(n) mem_, _ni(n) mem_ kaj _si(n)_.

**mi vida se** - Mi vidas min.
**ta vida se** - Ŝi vidas sin.


### Montrovorto

**el** estas la ĉefa Montrovorto en Pandunia. Ĝi enhavas la signifon de _tio_, _ĉi tio_, _tiu_ kaj _ĉi tiu_.

La proksimecon oni povas indiki antaŭmetante la vortojn **jin** (proksima) aŭ **far** (fora), kiam tio estas bezonata.

**el** - (ĉi) tio, (ĉi) tiu
**el jin** - ĉi tio, ĉi tiu _(proksima)_
**el far** - tio, tiu _(fora)_


Montrovortoj povas roli kiel Modifovortoj.

> **el batu.** - Tiu ŝtono.
> **el ye batu.** - Tio estas ŝtono.
> **el batu cung.** - Tiu ŝtono pezas.


### Demandaovorto

**ke** estas la ĝenerala demandovorto en Pandunia. Ĝi funckias kiel la demanda senco de la vortoj _kiu_ kaj _kio_.

> **ke?** - Kiu?/Kio?
> **ke ting?** - Kio? (Kiu afero?)
> **ke ren?** - Kiu? (Kiu persono?)
> **ke zam?** - Kiam? (Kiu tempo?)
> **ke yang?** - Kiel? (Kiu maniero?)


### Korelativo

*jo* estas la korelativo, kaj funkcias kiel la korelativa senco de la vortoj _kiu_ kaj _kio_.

> **mi leva batu, jo cung.** - Mi levas ŝtonon, kiu estas peza.
> **ta man, jo mi vida.** - Li estas la viro, kiun mi vidis.
> **mimen suka ren, jo suka mimen.** - Ni ŝatas homojn, kiuj ŝatas nin.



----------------------------------------------------------------------


Stata predikato
--------------------

Frazoj normale konsistas el subjekto kaj predikato. En la plej simplaj frazoj la subjekto estas substantivo aŭ pronomo, kaj la predikato estas adjektivo, kiu indikas la staton.

**mi bon.** - Mi bonas.
**sara bon.** - Sara bonas.  
**batu cung.** - La ŝtono pezas.

Eblas ankaŭ, ke la subjekto estas pronomo, kaj la predikato estas substantivo.

> **ta sara.** - Ŝi estas Sara. (Laŭvorte: _ŝi Sara_)
> **ta batu.** - Ĝi estas ŝtono. (Laŭvorte: _ĝi ŝtono_)

Kiam vortoj de la sama speco aperas kune en tia strukturo, endas disigi ilin per la vorteto **ye** (jes). Tamen eblas uzi **ye** tiurole ankaŭ en normalaj situacioj.

> **ta ye mi.** - Ĝi estas mi.
> **el ye batu.** - Tio estas ŝtono.
> **batu ye ting.** - Ŝtono estas aĵo.
> **jovan ye sundar.** - Juna estas bela.

Kiam temas pri nei ion (ekzemple kiam io _ne okazas_ aŭ io _ne estas_ ia), oni uzu **no** (ne) anstataŭ **ye**.

> **mi no ti.** - Mi ne estas vi.
> **batu no hewan.** Ŝtono ne estas animalo.
> **jovan no sundar.** - Juna ne estas bela.


Aga predikato
------------------

En predikatoj, kiuj indikas agon, la ĉefa vorto estas _Agovorto_ (verbo). En Pandunia, Agovortoj facile distingeblas, ĉar ili plejofte finiĝas per **-a** aŭ **-u**.

La finiĝo **-a** uziĝas en la vortordo _subjekto-verbo-objekto_ (SVO), kiu estas la normala vortordo en la angla kaj multaj aliaj lingvoj, kiel ekzemple la franca, la hispana, la ĉina kaj la araba.

> **mi auda musik.** - Mi aŭdas muzikon.  
> **mi vida ti.** - Mi vidas vin.

La finiĝo **-u** uziĝas en la vortordo _subjekto-objekto-verbo_ (SOV), kiu ankaŭ estas normala vortordo en kelkaj aliaj lingvoj, kiel ekzemple la japana, la korea, la turka, la persa kaj la lingvoj de Barato.

> **mi musik audu.** - Mi aŭdas muzikon (Laŭvorte: _Mi muziko[n] aŭdas._)   
> **mi ti vidu.** - Mi vidas vin. (Laŭvorte: _Mi vi[n] vidas._)

La pasivan voĉon oni formas eligante la agantan subjekton el la SOV-a vortordo, tiel ke nur restu objekto kaj verbo.

> **musik audu.** - Muziko aŭdiĝas. 



Verboĉenoj
---------

En verboĉeno du verboj havas la saman subjekton kaj la dua verbfrazo estas la objekto de la unua verbo.

1. **mi pay jia.** - Mi iras hejmen.  
2. **mi ken pay jia.** - Mi povas iri hejmen.  
3. **mi vol ken pay jia.** - Mi volas povi iri hejmen.

La falsa verbserio estas vere kunmetaĵo de pasiva verbfrazo kaj aktiva verbfrazo. Ĝi ŝajnas same kiel vera verbserio, sed la unua verbo estas pasiva.

> **mi mus go jia.** - Mi devas iri hejmen.
> Komparu: **mi mus, mi go jia.** - Min devigas, mi irus hejmen.



Ĉarnirfrazoj
-------------

La ĉarnira konstruo estas tre grava konstruo en pandunia. Ĝi estas ankaŭ la bazo por aliaj konstruoj.

Ĉarnira konstruo konsistas el subjekto, verbo kaj objekto, kiu ankaŭ estas subjekto por la sekvanta verbo.

> **ta cing _mi_ pay jia.** - Ĝi petas min iri hejmen.  
> **ta les _mi_ pay jia.** - Ĝi lasas min iri hejmen.  
> **ta mus _mi_ pay jia.** - Li devigas min iri hejmen.

La unua variaĵo de la ĉarnira konstruo estas kreata per forigo de la unua subjekto, ĉar ĝi estas memkomprenebla en la kunteksto.

> **mi kia ti pay jia.** - Mi demandas (ĉu) vi iris hejmen.
> **kia ti pay jia?** - Ĉu vi iris hejmen?

Ĉi tiu estas tipa formo de klaso da frazoj, kiuj montras rilaton aŭ vidpunkton de la parolanto al kion li parolas.

> Demando: **kia ta pay jia?** - Mi demandas ke...
> Kredo: **xin ta pay jia.** - Mi kredas ke...
> Dubo: **xaka ta pay jia.** - Mi dubas ke...

La dua variaĵo forigas ankaŭ la duan subjekton, kiu montras memkompreneble la aŭskultanton.

> **mi cing ti pay jia.** - Mi petas vin iri hejmen.  
> **cing pay jia.** - Bonvolu iri hejmen.



Determinaj partikuloj
---------------------

Pandunia havas du determinaj partikuloj, **ge** kaj **de**. Ili malsamas nur per vortordo, sed iliaj signifoj estas samaj.

La determinaj partikuloj esprimas posedon inter alia. La partikulo **ge** estas uzata en sekvanta ordo: unue la determinanto, meze la partikulo **ge** kaj laste la determinato.

> **mi ge jia** - mia domo
> **timen ge jia** - via domo
> **jovan mama ge jia** - domo de juna patrino
> **batu ge cung** - pezo de ŝtono

La partikulo **de** estas uzata en kontraŭa ordo: unue la determinato, meze la partikulo **de** kaj laste la determinanto.

> **jia de mi** - domo de mi
> **jia de timen** - domo de vi
> **jia de jovan mama** - domo de juna patrino
> **cung de batu** - pezo de ŝtono




Modalaj partikuloj
------------------

Modalaj partikuloj estas la alia maniero por montri rilaton aŭ vidpunkton de la parolanto al kion li parolas. Verŝajne ĉiu lingvo havas almenaŭ kelkajn modalajn partikulojn. Orientaziaj lingvoj, kiel la ĉina kaj la japana, ofte havas frazfinajn modalajn partikulojn.

En pandunia, modala partikulo modifas la sekvantan vorton. Se la partikulo estas la lasta vorto de la frazo, ĝi modifas la tutan frazon.

Partikulo **plus** _(ankaŭ)_ estas bona ekzemplo ĉar ĝi funkcias same kiel en esperanto.

> **ta kana bir plus.** - Li trinkas bieron, _ankaŭ_.  
> **ta kana plus bir.** - Li trinkas _ankaŭ bieron_.  
> **ta plus kana bir.** - Li _ankaŭ trinkas_ bieron.  
> **plus ta kana bir.** - _Ankaŭ li_ trinkas bieron.

Eble pli fremda ekzemplo estas demanda partikulo **ka**. Ĝi funkcias tute same kiel **plus**, nur la signifo estas malsama. Do **ka** demandas aŭ la sekvantan vorton aŭ laste la tutan frazon.

> **ti kana bir ka?** - Ĉu vi trinkas bieron?  
> **ti kana ka bir?** - _Ĉu bieron_ vi trinkas?  
> **ti ka kana bir?** - _Ĉu trinkas_ vi bieron?  
> **ka ti kana bir?** - _Ĉu vi_, trinkas bieron?


Notu! Ankaŭ adjektivoj povas modifi aŭ unu vorton aŭ la tutan frazon.

> **mi bon kitaba buk.** - Mi bone skribas librojn.
> **mi kitaba bon buk.** - Mi skribas bonajn librojn.
> **mi kitaba buk bon.** - Mi skribas librojn bone.

Sed modalaj partikuloj povas modifi ĉiu tipo de vorto. Adjektivoj ne povas modifi pronomojn kaj nombrovortojn.




Aliaj temoj
-----------


### Vortordoj

Teorie ekzistas sis eblaj vortordoj. Ĉiu de ili eblas en pandunia dank'al la du tipoj de agovortoj.


    1. Kun a-finiĝa verbo
         - objekto–aganto–agovorto (OSV) : musik mi auda.
         - aganto–agovorto–objekto (SVO) :       mi auda musik.
         - agovorto–objekto–aganto (VOS) :          auda musik mi.
     2. Kun u-finiĝa verbo
         - aganto-objekto-agovorto (SOV) : mi musik audu.
         - objekto-agovorto-aganto (OVS) :    musik audu mi.
         - agovorto-aganto-objekto (VSO) :          audu mi musik.



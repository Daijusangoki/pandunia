baru ban ge dant tung
=======================

![](http://www.pandunia.info/pandunia/barudant/baru_01.png)

un suba baru mama vol go do bazar. ta loga do baru ban: "mat yem kandi i kek na dura de mi na bazar." baru ban loga: "ye, ye, mama! mi sap ta. mi dai baru. bite go wai!" baru mama loga "salam" i ta go wai.

![](http://www.pandunia.info/pandunia/barudant/baru_02.png)

baru ban na sol. ta pensa: "nun mi ken kar eni ting de mi vol!"

![](http://www.pandunia.info/pandunia/barudant/baru_03.png)

baru ban go do wac kamar. ta pensa "mi no vol wac dant nun." baru ban e bad.

![](http://www.pandunia.info/pandunia/barudant/baru_04.png)

baru ban joga lit gar na mei kamar. ta vide kek sanduk na meza. ta pensa "mi vol yem kek!" ama ta memori: "ax! mama mat mi yem kek." baru ban no yem kek.

![](http://www.pandunia.info/pandunia/barudant/baru_05.png)

baru ban vide kandi botol na almari. ta pensa "mi vol yem kandi!" ama ta memori: "ax! mama mat mi yem kandi." baru ban no yem kandi.

![](http://www.pandunia.info/pandunia/barudant/baru_06.png)

baru ban vide medu bin na ali almari. ta pensa "mama loga nul ting bi tema de medu. mi ken yem medu!" baru ban sit na kursi i ta yem lit medu. medu bon gusta!

![](http://www.pandunia.info/pandunia/barudant/baru_07.png)

baru ban yem tot medu.

![](http://www.pandunia.info/pandunia/barudant/baru_08.png)

bada, baru ban senti no sap ge ting na boka. ta ge dant tung!

![](http://www.pandunia.info/pandunia/barudant/baru_09.png)

ta kap tele fon. ta loga: "halo! kia ti e dant doktor? bite lai do mi! mi ha tung dant!"

![](http://www.pandunia.info/pandunia/barudant/baru_10.png)

doktor lai do baru famil ge jia. ta loga: "kia ti neses mede?" baru ban loga: â€œye! mi ha tung dant!"

![](http://www.pandunia.info/pandunia/barudant/baru_11.png)

doktor bite baru ban sit na kursi i kai boka. "aha! un dant hen bur! mi mus kap ta do wai."

![](http://www.pandunia.info/pandunia/barudant/baru_12.png)

doktor djuca dawa do dant nama na djin de bur dant. baru ban no senti tung ze nun.

![](http://www.pandunia.info/pandunia/barudant/baru_13.png)

doktor tira dant bi pinse. ama dant no lai!

![](http://www.pandunia.info/pandunia/barudant/baru_14.png)

waf lai mede doktor. doktor i waf tira dant, ama dant no lai!

![](http://www.pandunia.info/pandunia/barudant/baru_15.png)

mau lai mede doktor i waf. doktor i waf i mau tira dant, ama dant no lai!

![](http://www.pandunia.info/pandunia/barudant/baru_16.png)

licu lai mede doktor i waf i mau. doktor i waf i mau i licu tira dant...

![](http://www.pandunia.info/pandunia/barudant/baru_17.png)

dant lai do wai!

![](http://www.pandunia.info/pandunia/barudant/baru_18.png)

doktor loga do baru ban: "bur dant na wai nun. bite memori yung dant broc na mei suba i na mei cam!" baru ban wada memori.

![](http://www.pandunia.info/pandunia/barudant/baru_19.png)

baru ban loga: "danke doktor i waf i mau i licu!"

![](http://www.pandunia.info/pandunia/barudant/baru_20.png)

baru ban wac dant bi dant broc mei suba i mei cam.

![](http://www.pandunia.info/pandunia/barudant/baru_21.png)

baru mama not baru ban kura se ge dant mas bon. mama loga: "ti e bon lit baru!"


dante tung de baru ban
=======================

![](http://www.pandunia.info/pandunia/barudant/baru_01.png)

un suba baru mama vol go do bazar. ta loga do baru ban: "no yem kandi i kek na dur de me na bazar." baru ban loga: "ya, ya, mama! me sabi ta. me baru dai. cing go wai!" baru mama loga "salam" i ta go wai.

![](http://www.pandunia.info/pandunia/barudant/baru_02.png)

baru ban na sol. ta pensa: "nun me kan kar eni xe de me vol!"

![](http://www.pandunia.info/pandunia/barudant/baru_03.png)

baru ban do kamar wax. ta pensa "me no vol wax dante nun." baru ban se bad.

![](http://www.pandunia.info/pandunia/barudant/baru_04.png)

baru ban se joga gar lit na mei kamar. ta vide sanduk kek na meza. ta pensa "me vol yem kek!" ama ta kap memo: "ai! mama se koman me no yem kek." baru ban se no yem kek.

![](http://www.pandunia.info/pandunia/barudant/baru_05.png)

baru ban se vide kandi botol na almari. ta pensa "me vol yem kandi!" ama ta kap memo: "ai! mama se koman me no yem kandi." baru ban se no yem kandi.

![](http://www.pandunia.info/pandunia/barudant/baru_06.png)

baru ban se vide medu bin na alter almari. ta pensa "mama se loga nul ting bi tema medu. me kan yem medu!" baru ban se sit na kursi i ta yem lit medu. medu se gusta bon!

![](http://www.pandunia.info/pandunia/barudant/baru_07.png)

baru ban se yem tot medu.

![](http://www.pandunia.info/pandunia/barudant/baru_08.png)

bada, baru ban se senti no sabi ge ting na boka. ta ha dante tung!

![](http://www.pandunia.info/pandunia/barudant/baru_09.png)

ta kap tele fon. ta loga: "halo! kia ni e doktor dante? cing lai do me! me ha dante tung!"

![](http://www.pandunia.info/pandunia/barudant/baru_10.png)

doktor se lai do jia de famil baru. ta loga: "kia ni neses mede?" baru ban se loga: "ya! me ha dante tung!"

![](http://www.pandunia.info/pandunia/barudant/baru_11.png)

doktor cing baru ban se sit na kursi i kai boka. "aha! un dante cok bad! me mus kap ta do wai."

![](http://www.pandunia.info/pandunia/barudant/baru_12.png)

doktor se juxa dawa do nama dante na jin de dante bad. baru ban se no senti tung ze nun.

![](http://www.pandunia.info/pandunia/barudant/baru_13.png)

doktor se tira dante bi pinse. ama dante no lai!

![](http://www.pandunia.info/pandunia/barudant/baru_14.png)

waf se lai mede doktor. doktor i waf se tira dante, ama dante no lai!

![](http://www.pandunia.info/pandunia/barudant/baru_15.png)

mau se lai mede doktor i waf. doktor i waf i mau se tira dante, ama dante no lai!

![](http://www.pandunia.info/pandunia/barudant/baru_16.png)

lixu se lai mede doktor i waf i mau. doktor i waf i mau i lixu se tira dante...

![](http://www.pandunia.info/pandunia/barudant/baru_17.png)

dante se lai do wai!

![](http://www.pandunia.info/pandunia/barudant/baru_18.png)

doktor se loga do baru ban: "bad dante na wai nun. cing memo yung brox dante na mei suba i na mei xam!" baru ban se wada memo.

![](http://www.pandunia.info/pandunia/barudant/baru_19.png)

baru ban se loga: "danke doktor i waf i mau i lixu!"

![](http://www.pandunia.info/pandunia/barudant/baru_20.png)

baru ban se wax dante bi brox dante mei suba i mei xam.

![](http://www.pandunia.info/pandunia/barudant/baru_21.png)

baru mama se nota baru ban se kura dante max bon. mama loga: "ni e baru bon!"

